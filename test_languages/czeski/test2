Írán, který je kolébkou civilizace, je osídlen již od mladšího paleolitu. Velkou část Íránu jako politický celek poprvé sjednotili Médové pod vedením Kiaxarese v sedmém století př. n. l. a svého územního vrcholu dosáhl v šestém století př. n. l., kdy Kýros II. založil Achaimenovskou říši, jednu z největších ve starověku. Ve 4. století př. n. l. si říši podrobil Alexandr Veliký. Íránské povstání založilo ve třetím století př. n. l. Parthskou říši a osvobodilo zemi, kterou ve třetím století n. l. nahradila Sasánovská říše. Ve starověkém Íránu došlo k nejranějšímu rozvoji písma, zemědělství, urbanizace, náboženství a centrální vlády. Sasánovská éra je považována za zlatý věk v dějinách íránské civilizace. V sedmém století našeho letopočtu si oblast podmanili muslimové, což vedlo k islamizaci Íránu. Země se stala hlavním centrem islámské kultury a vzdělanosti. Literatura, filozofie, matematika, medicína, astronomie a umění, které vzkvétaly za sasánovské éry, byly obnoveny během islámského zlatého věku a perské renesance, kdy řada íránských muslimských dynastií ukončila arabskou nadvládu, oživila perský jazyk a vládla zemi až do seldžuckých a mongolských v výbojů v 11. až 14. století.

V 16. století obnovila domácí dynastie Safíovců jednotný íránský stát, jehož oficiálním náboženstvím byla ší'itská isná ašaríja. Za vlády Afšárovců v 18. století byl Írán přední světovou velmocí, což však přestalo platit poté, co se na konci 18. století dostali k moci Kádžarovci. Na počátku 20. století došlo k perské ústavní revoluci a nastolení dynastie Pahlavíů Rezá Šáhem Pahlavím, který v roce 1925 sesadil posledního kadžárovského šáha. Pokusy Muhammada Mosaddeka znárodnit ropný průmysl vedly v roce 1953 k angloamerickému převratu. Po íránské revoluci byla v roce 1979 monarchie svržena a Rúholláh Chomejní, který se stal prvním nejvyšším vůdcem, založil Íránskou islámskou republiku. V roce 1980 Irák napadl Írán, což vyvolalo osm let trvající íránsko-iráckou válku, která skončila nerozhodným výsledkem.